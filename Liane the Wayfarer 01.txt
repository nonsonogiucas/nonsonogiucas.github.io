Liane il Viaggiatore

Nel buio della foresta veniva Liane il Viaggiatore, attraversando con pie' leggero e baldanza le ombrose radure. Visibilmente di buon umore, fischiettava e canticchiava. Attorno a un dito faceva roteare un pezzo di bronzo battuto - un cerchietto inciso con intricati e spigolosi caratteri, ormai anneriti.
L'aveva trovato, perfetta coincidenza, impigliato nelle radici di un vecchio tasso. Dissotterrandolo aveva notato le incisioni lungo la superfice interna - aspri e poderosi simboli, indubbiamente la raffigurazione di antiche rune... Meglio portarlo da un mago e sottoporlo a un esame delle stregonerie.
Liane sorrise sardonico. Trovò che c'era da ridire su un tale corso. A volte pareva che tutte le creature viventi cospirassero per esasperarlo. Quella mattina stessa, il mercante di spezie - che trambusto aveva fatto nel morire! Con quale indifferenza aveva spruzzato sangue sui sandali in cresta di gallo di Liane! Eppure, pensò Liane, ogni 