Liane il Viaggiatore

Veniva di mezzo la cupa foresta Liane il Viaggiatore, attraversando con passo agile e baldanzoso le radure ombrose. Fischiettava, canticchiava, era visibilmente galvanizzato. Faceva roteare attorno al dito un oggetto di bronzo lavorato - un cerchietto cesellato da intricati e spigolosi caratteri, annerito dal tempo.
Per eccezionale fortuna l'aveva trovato impigliato nelle radici di un vecchio tasso. Nel cavarlo fuori, aveva notato i caratteri lungo la superficie interna - simboli truci, forti, senza alcun dubbio espressioni di una potente e antica runa... Meglio portarlo da un Mago affinchè ne accerti la stregoneria.
Liane fece una smorfia sarcastica. C'era una falla nel piano. A volte sembrava quasi che tutti gli esseri viventi cospirassero per esasperarlo. Quella stessa mattina, il mercante di spezie - che gazzarra aveva fatto mentre moriva! Con quanta imprudenza aveva spruzzato sangue sui sandali in cresta di gallo di Liane. Eppure, pensò, ogni fastidio portava con se una ricompensa. Scavandogli la fossa aveva trovato il cerchietto di bronzo.
E l'umore di Liane salì alle stelle; rise di autentica gioia. Balzò, guizzò. Il suo mantello verde sventolò dietro di lui, la piuma rossa nel suo cappello vibrò e balenò... Eppure - Liane frenò il suo passo - non si era avvicinato di un briciolo al mistero di quella magia, sempre che l'anello ne avesse avuta.
Sperimentare, ecco cosa fare!
Si fermò dove la luce del sole, color rubino, filtrava obliqua dall'alto delle fronde, esaminò l'anello, ne tracciò i glifi con l'unghia. Guardò attraverso. Un velo indistinto, uno sfarfallio?Lo tenne a distanza di un braccio. Era chiaramente una coroncina. Sfilò il cappello, pose il cerchio sulla fronte, roteò i grandi occhi dorati, si pavoneggiò... Curioso. Scivolò dalle orecchie. Gli calò di fronte gli occhi. Buio. Concitatamente se lo strappò di dosso... Un anello di bronzo del diametro di un palmo. Bizzarro.
Provò ancora. Lo fece scivolare attorno alla testa, alle spalle. La sua testa era al buio in uno spazio distinto e strano. Guardando in basso, vide la linea della luce esterna calare di pari passo con all'anello.
Lenta, sempre più giù... Ora era attorno alle sue caviglie - improvvisamente in preda al panico Liane tirò l'anello in l'alto, via da se; riemerse, battendo le palpebre, nella luce rossastra della foresta.